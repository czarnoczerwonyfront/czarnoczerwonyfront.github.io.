<p>Nigdy nikt nas nie pytał, czy chcemy żyć w świecie, który codziennie składa nas w ofierze dla zysku. Urodziliśmy się w systemie, który od pierwszego oddechu przypisał nam miejsce w hierarchii. Od dziecka uczono nas, że pieniądz to życie, że własność to świętość, a praca obowiązkiem i zaszczytem.</p>
<h3>Rozdział I</h3>
<p>Kapitalizm nie jest tylko gospodarką. To religia, która nie potrzebuje bogów, bo ma rynki. To system moralny, który nazywa biedę winą, a wyzysk sukcesem. To porządek, który łudzi obietnicą wolności, ale daje ją tylko tym, którzy urodzili się na górze.</p>
<p>Patrzysz na billboard. Kobieta się śmieje, dziecko szczęśliwe, dom z katalogu. A obok bezdomny trzyma kartkę z napisem "na jedzenie". Uczony jesteś od małego, że bieda wynika z tego, że nie jesteś elastyczny, produktywny i przystosowany. Ale to nie ty jesteś wadliwy, to system jest!</p>
<p>Kapitalizm przetrwał tak długo nie dlatego, że działa, lecz dlatego, że skutecznie wmawia ludziom, że nie ma alternatywy. Przedstawia się jako "naturalny" stan rzeczy. Jak coś, co "zawsze było" i co "zawsze będzie". Ale żaden system oparty na dominacji, wyzysku, przemocy ekonomicznej i alienacji nie trwa wiecznie. Upadają imperia, upadają rządy, upadają mury i upadnie też on – ten "wielki" kapitalizm.</p>
<p>Bo gdy wszystko w twoim życiu jest towarem – nawet ciało, czas, zdrowie, uczucia – to w końcu zostaje już tylko gniew. Kapitalizm nie potrzebuje pałki, gdy ma kredyt hipoteczny. Nie musi ci grozić, wystarczy, że odcina ci dostęp do życia, jeśli nie podporządkujesz się jego logice. Dla biednych są warunki, dla bogatych przywileje. A dla ogółu mit o ciężkiej pracy, przez którą "dojdziesz do wszystkiego". Ale jak masz dojść, skoro system nie pozwala ci ruszyć? Jak masz żyć, kiedy życie wycenione jest przez ludzi, których nigdy nie spotkasz?</p>
<p>Wmawia się nam, że własność to wolność. Że to, co posiadasz, jest twoje, że możesz tym zarządzać, że masz nad tym kontrolę. Ale w rzeczywistości własność nie daje ci wolności. Ona tylko odwraca twoją uwagę od faktu, że jesteś zależny. Od pracy, czynszu, prawa własności tych, którzy mają więcej niż ty. Bo dom, który "należy" do ciebie, kupiony jest na 30 lat kredytu, podpisanego z instytucją, która ma prawo go ci zabrać w każdej chwili. Bo ziemia, która "należy" do narodu, jest wykupowana hektarami przez inwestorów, którzy nigdy po niej nie przejdą. Bo mieszkanie, które wynajmujesz, służy do pomnażania czyjegoś kapitału, kto ma ich dziesięć i nie mieszka w żadnym z nich.</p>
<p>Kiedyś ziemia nie należała nikomu ani niczemu. Rzeki, niebo, ludzie mieszkali, pracowali, dzielili się. Własność prywatna była anomalią – czymś nienaturalnym i niezrozumiałym. Aż pojawili się ci, którzy mieli włócznie, strażników i księgi prawa. Zaczęli nazywać ziemie swymi imionami, nazywali ludzi swymi "poddanymi". Potem zaczęto nazywać ludzi "siłą roboczą". Zmienili tylko słowa, ale mechanizm nic się nie zmienił.</p>
<p>Współcześni właściciele ziem nie noszą broni, mają akty notarialne i ludzi, którzy ich bronią, czyli prawników, komorników i policję. Kiedy zostajesz wyrzucony z domu, to jest legalne. Kiedy przejmują całą kamienicę, to tylko inwestycja. Ale gdy ty zajmiesz pustostan, to przestępstwo. System chroni własność, nie ludzi. Nie powinno się budować relacji wokół "moje", ale wokół "wspólne". Dobra nie powinny być gromadzone, lecz dzielone. Logiczne powinno być, że człowiek ma prawo do mieszkania czy życia i nie powinien być to tylko towar. Czy jest to moralne, że jedzenie jest wyrzucane tylko dlatego, bo ktoś nie ma na nie pieniędzy?</p>
<p>Własność nie jest czymś naturalnym, lecz wyuczonym. Jest ideologicznym betonem, który zalano w naszych głowach, byśmy nie dostrzegali, że świat może wyglądać inaczej. I właśnie o tym powinno się mówić, nie siedzieć cicho. Bo świat, który budowany jest tylko na dominacji, nie zasługuje na to, by trwać i dostawać przyzwolenie. Możemy realnie żyć inaczej, ale tylko wtedy, gdy przestaniemy wierzyć, że człowiek to tylko towar oraz że cokolwiek naprawdę "należy" do kogokolwiek.</p>

<h3>Rozdział II</h3>
<p>Mówi się, że każdy może być kim chce. Prawda jest taka, że już od urodzenia przypisano ci miejsce w piramidzie życia. Jedni zaczynają życie na szczycie ze spadkiem, z kontaktami, z pewnością siebie, która daje przekonanie, że świat jest im dany. Inni budzą się na dnie z długiem i z chorobą. Całe życie próbują wspinać się w górę po schodach, które zaprojektowano tak, by prowadziły w koło.</p>
<p>Kapitalizm kocha mówić o "klasie średniej" jakby to była wspólnota ludzi aspirujących, ambitnych, szczęśliwych. Ale klasa średnia to bajka dla tych, którzy mają kredyt hipoteczny i wmówiono im, że to przywilej. To klasa wyczerpana, zadłużona i pozbawiona czasu. Klasa, która boi się, że spadnie w dół i przez ten strach trzyma się systemu, nie widząc tego, że idzie w kółko.</p>
<p>W tym układzie realnie są tylko dwie grupy: grupa pracujących i grupa wyzyskujących burżujów, żyjących z pracy tych niżej. Ci pierwsi budują domy, jeżdżą autobusami, roznoszą jedzenie, sprzątają ulice, naprawiają kable, uczą dzieci. A ci drudzy mają konta inwestycyjne, nieruchomości, akcje, spółki, których nigdy nie odwiedzają. System nauczył nas, że to ci drudzy to "elita", że mamy ich podziwiać, słuchać i głosować na nich. A ci, którzy realnie tworzą wartość, mają być wdzięczni za pensję.</p>
<p>Gdy ty mówisz: "Mam szefa, który jest w porządku", ale on realnie nie płaci z swoich pieniędzy, lecz płaci z twojej pracy. Z tego, co ty wytworzyłeś i tylko część ci oddaje. Resztę zatrzymuje, bo ma do tego prawo nadane przez prawo pisane przez takich jak on. Wyzysk nie krzyczy, nie bije pałką. Dziś ma krawat, regulamin i święto pracy raz do roku. Ale jego istota się nie zmienia. Nadal ktoś bierze twoje osiem godzin życia dziennie i oddaje ci ich jedną piątą w formie wypłaty.</p>
<p>Kiedy protestujesz, mówią, że jesteś roszczeniowy. Kiedy strajkujesz, że niszczysz gospodarkę. Kiedy walczysz o swoje, że jesteś ekstremistą. System nie boi się ludzi posłusznych, boi się ludzi, którzy walczą o swoje. I właśnie to jest celem podziału klasowego, nie tylko wyzysk, lecz złamanie wspólnoty. Małżeństwo rozbijane przez zmianę. Rodziny rozbite przez poglądy. Sąsiedzi zamknięci w ekranach. Robotnik z Warszawy nie spotka się z robotnikiem z Kijowa, bo jeden ma "dobre papiery", a drugi "zabiera pracę".</p>
<p>Ale to nie oni są w konflikcie. To nie ich interesy się zderzają. Ich wspólnym wrogiem jest system, który żeruje na ich pracy i napuszcza ich na siebie. Nic się nie zmieni, dopóki ludzie nie przestaną widzieć siebie jako jednostek walczących o przetrwanie. Gdy zaczną widzieć siebie jako klasę walczącą o przyszłość. Solidarność klasowa nie polega na tym, że wszyscy się lubimy. Polega na tym, że wiemy, kto nas wykorzystuje. I że zaczynamy mówić o tym głośno.</p>

<h3>Rozdział III</h3>
<p>Każde imperium, które chce przetrwać, potrzebuje dwóch rzeczy: strażników i mitu. Strażnicy pilnują, byś nie podnosił głowy. Mit – byś nie pomyślał, że możesz. Współczesne państwo to perfekcyjna hybryda obu. To nie neutralna instytucja. To nie wspólnota obywatelska. To aparat przemocy i kontroli, tworzony po to, by utrwalić władzę jednej klasy nad drugą.</p>
<p>Nie bez powodu pierwsze, co cię spotyka, gdy się urodzisz, to nadanie numeru. Numeru PESEL, numeru aktu urodzenia, rejestr w systemie. To jak wstęp do gry, w której ty nie pisałeś zasad. Od tej pory całe życie spędzasz w ramkach: edukacji, pracy, podatków, licencji, przepisów, zezwoleń. A gdy się buntujesz, pojawi się policja. I nie ochroni cię, ochroni "porządek".</p>
<p>Policja nie istnieje po to, by bronić ludzi. Istnieje po to, by chronić własność i hierarchię. Gdy bank wyrzuca ludzi z mieszkań, policja stoi po stronie banku. Gdy robotnik protestuje przeciw wyzyskowi, to policja broni zakładu pracy. Gdy queerowa młodzież idzie z transparentem, a faszysta z nożem, policja mówi, że "winne" są obie strony, mogli "nie prowokować".</p>
<p>System prawa nie jest narzędziem sprawiedliwości. Jest systemem zarządzania, lojalności i kapitału. Nie masz prawa do mieszkania, ale właściciele mają prawo do pustostanów. Nie masz prawa do leczenia, ale firma farmaceutyczna ma prawo do patentu. Nie masz prawa do bezpieczeństwa, ale korporacja ma prawo do twoich danych. Państwo nie jest neutralne. To nie arbiter, to właściciel stadionu, gracz i sędzia w jednej osobie. Ty nie jesteś jego gościem, jesteś jego towarem.</p>
<p>Jednocześnie pamiętajmy, że świat równości nie przyjdzie z parlamentu. Kapitalizm nie upadnie przez wybory. Upada, kiedy przestajemy w niego wierzyć. Co cztery lata wrzucasz kartkę, a potem patrzysz, jak wszystko zostaje po staremu, tylko w innym kolorze. Zmieniają się twarze, logo, slogany. Ceny dalej rosną, ludzie dalej głodują, pensje dalej nie wystarczają do życia. To nie system, który się zepsuł, to system, który działa dokładnie tak, jak miał.</p>
<p>Demokracja parlamentarna uczy cię, że jesteś obywatelem. Ale traktuje cię jak poddanego. Uczy, że twoje zdanie ma "znaczenie", ale ignoruje je, gdy chodzi o prawa pracownicze, ochronę klimatu czy antyfaszyzm. Uczy cię: "poczekaj, załatwimy to za ciebie", gdzie i tak mają cię gdzieś. Zastanów się, czy to wszystko jest normalne?</p>
